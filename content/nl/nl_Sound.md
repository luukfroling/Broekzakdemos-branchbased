# Geluid

## Natuurlijke frequenties
Tik tegen verschillende objecten in het lokaal om te laten horen dat elk object zijn eigen geluid heeft. Vergelijk grote en kleine houten objecten (of ander materiaal van dezelfde soort) en luister naar het verschil in toonhoogte. Vraag leerlingen te voorspellen of het geluid van het volgende object hoger of lager zal zijn en waarom. Wees voorzichtig met de ramen, maar ook die hebben een eigen toon. 

## Toonhoogte en lengte met een liniaal
Leen een liniaal van een leerling, klamp die tussen hand en tafel en laat een deel uitsteken. Breng de liniaal in trilling met de andere hand en luister. Varieer de toonhoogte door het uitstekende deel langer en korter te maken. Het is zelfs mogelijk deze demo kwantitatief te maken door het zingen van do-re-mi want de tweede “do” heeft precies een 2x zo grote frequentie als de eerste “do”. Zo kun je de relatie vinden tussen lengte en frequentie. Verdubbelt de frequentie als je de uitstekende lengte halveert?

## Toonhoogte en lengte met een rietje
Neem een rietje. maak het uiteinde plat en knip er een driehoek van. Doe het uiteinde in je mond, met je lippen precies waar het ingeknipte deel eindigt. Blaas tot je een oboe geluid hoort, als je niets hoort kan je het rietje een beetje heen en weer bewegen tot je op de goede plek blaast. Knip vervolgens stukjes van het einde van het rietje terwijl je blaast {cite:t}`Liem1987`.

Wat hebben we geleerd? Je kan een nieuw rietje pakken, een driehoek op het einde knippen en gaten knippen met ongeveer 1-1,5 cm ertussen. Terwijl je blaast kan je nu de gaten afdekken met je vingers. Wat hebben we nu geleerd? Welke muziekinstrumenten gebruiken dit principe? 

## Staande golven in een open en afgesloten PVC buis
Neem twee stukken PVC buis, bijvoorbeeld een van 10 cm lang en een van 20 cm lang. Blaas eroverheen en je krijgt een toon. Sluit de onderkant vervolgens af met je hand en de toon wordt veel lager. Bij een open buis past ½ golflengte ($\lambda = 2l$) in de buis, de grondtoon. Bij een halfopen buis is dat ¼ golflengte ($\lambda = 4l$), dus een veel lagere frequentie. Het helpt om een microfoon en box in het lokaal te hebben om het effect beter hoorbaar te maken voor de groep. Ik heb het gedaan voor een groep van 150+ studenten met behulp van een geluidssysteem.  

```{figure} ../images/panflute.jpg
:width: 60%
:name: fig_panflute

Afbeelding van [ShowthePhysics](https://interactivetextbooks.tudelft.nl/showthephysics/demos/demo79/demo79.html) {cite:p}`pols2024show`
```
## PVC buis lengte en toon
Gebruik nu de langere buis en laat opnieuw de link zien tussen de toon en de lengte. Je zou een soort panfluit kunnen maken met stukken PVC buis. Je zou de leerlingen de juiste lengtes kunnen laten bepalen aan de hand van de gewenste frequenties. 

Zie ook [ShowthePhysics](https://interactivetextbooks.tudelft.nl/showthephysics/demos/demo79/demo79.html) voor een uitgebreidere versie van deze demo.

## Toonhoogte meten met een telefoon
Als je naar de les kwam om wat over geluid te vertellen, dan zou je mischien een speelgoedfluit meenemen. Kunnen de leerlingen de toon daarvan meten met hun telefoon?

## Mobiele telefoon en grafieken van geluidsgolven
Gebruik Phyphox of een vergelijkbaar programma. Probeer een bijna perfecte sinus te maken. Vraag een student die in een koor zingt om een "o" te zingen. Probeer met verschillende tonen, en verschillende volumes. Zorg ervoor dat je dit niet alleen snel op je telefoon laat zien, maar dat je de grafieken op het bord schetst met duidelijke namen. Je kan natuurlijk nog veel meer doen met mobiele telefoons en grafieken. 

```{figure} ../images/phyphox_sound.*
:width: 50%
:name: fig_ph

Geluid opgenomen met de [phyphox app](https://phyphox.org/).
```

## Resonantie in een fles 
Heeft iemand in de klas een fles? Zit er nog wat water in, of frisdrank? De docent drinkt elke keer een beetje en blaast dan weer over de top van de fles en tikt er aan de zijkant tegen aan. Tegen de tijd dat de docent de frisdrank bijna op heeft, zullen beide frequenties nogal veranderd zijn, de ene steeds lager, de andere steeds hoger. Nu verklaren! Jammer dat tegenwoordig zoveel flessen van plastic zijn. Natuurlijk niet vergeten de gedronken cola of andere frisdrank of water even te vergoeden.

## Resonantie in een koffie- of theekopje met het oor
De docent is binnengekomen met een kopje koffie en een metalen lepeltje. Tik eens met het lepeltje op verschillende plekken tegen het kopje. Toonhoogte en timbre zullen verschillen. Bijvoorbeeld vlak bij het oor, of onder 90$^o$  of 180$^o$ van het oor, onder of boven de koffiespiegel. Drink dan wat op, je doet alles voor de natuurkunde, ook koffiedrinken. Herhaal dan bovenstaande acties. Hoe verklaar je de verschillen in toonhoogte en timbre? Door verschillen in resonantiemanieren die worden aangeslagen en verschillende lengtes van de vloeistofkolom. Zie Show*de*Fysica 3 p56 voor meer informatie. 

```{note}
Dit werkt niet met alle kopjes.
```

## $v_{geluid} = f λ$ maar snelheid is onafhankelijk van frequentie en golflengte! 
Vind objecten in het lokaal waarmee je tegelijkertijd een hoge en lage toon kunt maken. Laat leerlingen beoordelen of het geluid wel/niet gelijk aankomt. Niet zo overtuigend? Dan maar redeneren, hoe komt het dat we kunnen genieten van een koor of orkest of band waarin tegelijkertijd hoge en lage tonen geproduceerd worden? Komen die hoge en lage tonen tegelijk aan bij onze oren, of niet? Als we verder van het podium zitten, is er dan verschil? 

## Doppler simulatie met lopende leerlingen
Neem 5 of 6 leerlingen en stel ze op in een rij. Deze leerlingen zijn de pieken van de golven. Laat ze als rij naar de stilstaande docent toelopen. Hoeveel pieken komt hij tegen in 10 seconden? Laat ze nu opnieuw lopen maar nu staat de docent niet stil maar loopt langzaam naar hen toe. De docent ziet nu meer pieken per tijdseenheid. Nu loopt de docent langzaam in dezelfde richting en wordt hij ingehaald door de rij golven. Etc.   Het geval van de bewegende waarnemer is dus vrij gemakkelijk te visualiseren. Het geval van de bewegende bron is lastiger. Denk aan een bewegende vrachtwagen waarop de rij leerlingen marcheert? 