# Moderne natuurkunde

## Vlammen en kleuren
Bekijk een kaars, welke kleuren zie je? Probeer wat alcohol, wat mensen sinds de pandemie best vaak bij zich hebben. Welke kleur is de vlam nu? Voeg wat zout toe aan de alcohol. Welke kleur zie je nu (meer oranje en beter zichtbaar, sodium!)? Alle elementen hebben hun eigen spectraallijnen, sodium heeft de beroemde gele/oranje lijnen. Heb je andere zouten beschikbaar? Google naar "vlammen kleuren" voor veel voorbeelden. 


MODERNE NATUURKUNDE VISUALISATIES
Natuurkundigen houden van het element van verrassing in experimenten met moderne natuurkunde, maar om de verrassing mee te maken moet je verwachtingen hebben op basis van voorkennis over traditionele natuurkunde. Veel leerlingen hebben dat niet en nemen de resultaten van het experiment aan zonder verrassing of interesse. Het is dus belangrijk dat de leraar de leerlingen goed voorbereidt op het experiment. Hieronder volgen een paar visualisaties die daar misschien bij kunnen helpen. 

## Golf-deeltje dualiteit
Voor leerlingen is dit niet bijzonder, tenzij je eerst de essentie van golf versus deeltjes laat zien, en dat is eenvoudig. Neem weer dat glas water, of een teiltje of wasbak. Laat er wat in vallen en je hebt een golf. Het gehele oppervlak golft. Golven verspreiden zich in de ruimte. Of sla op de tafel, het is in de hele klas te horen, de geluidsgolf is overal. Neem nu een hagelslagkorrel, of steentje, of een munt, of een stukje krijt. Het heeft vaste afmetingen, het verspreidt zich niet. Het is fixed in space! Dat is het verschil tussen golf en deeltje. De één (golf) verspreidt zich over de gehele ruimte en je kunt dus niet aangeven waar die is, nou ja, overal. De ander (deeltje) is begrensd in de ruimte, je vindt het op een bepaalde plek en niet overal. En daarom is er dus die tegenstelling tussen golf en deeltje. Hierna kan je doorgaan met dualiteit. Het is fijn om een beamer te hebben met PhET simulaties, of [www.falstad.com](http://www.falstad.com).

## Dubbele spleet, rollenspel van hoe het NIET werkt
Stel je voor dat je microscopische kogels door een dubbele spleet schiet. Dit kan je simuleren in een rollenspel. Maak met tafels twee dunne spleten en gebruik de muur van het lokaal als scherm. Stuur de leerlingen door de spleten, ze mogen alleen in rechte lijnen lopen dus ze eindigen in twee groepjes op het scherm. Ze vormen zo een beeld van de spleten. Als je ze een voor een stuurt bouwt dit beeld langzaam op, dat is wat je verwacht met deeltjes. Maar als de kogels elektronen, protonen of grotere moleculen zoals C$_{60}$ zijn, dan werkt het juist niet zo. Terwijl het elektron, proton of C$_{60}$ onderweg is, weten we niet waar het deeltje is. We weten niet eens door welke spleet het deeltje heen gaat. We weten alleen dat het deeltje op een bepaalde plek op het scherm terecht komt, maar dat hoeft geen rechte lijn achter de spleet te zijn. Uiteindelijk zullen al deze plekken bij elkaar een interferentiepatroon vormen dat typisch is voor golven. Elektronen, protonen en moleculen *planten zich voort* als golven, maar worden *geabsorbeerd* en *uitgezonden* als deeltjes. Je kan hier ook wat simulaties over laten zien. Er zijn veel verschillende versies van het dubbele spleet experiment, zoals met detectoren bij de spleten, of zelfs het zogenaamde vertraagde keuze experiment. Ananthaswamy (2018) heeft een interessant en goed leesbaar boek geschreven over dubbelspleet experimenten. 

## Massagetallen van de elementen
Het feit dat massa getallen geen hele getallen zijn, is moeilijk te begrijpen voor leerlingen. Dit is het resultaat van isotopen en van massatekort vanwege bindingsenergie. Zet 4 leerlingen afzonderlijk voor de klas en 1 paar. Dat zijn dan 4 waterstofkernen en 1 deuteriumkern die dus uit twee deeltjes bestaat. Als je hieruit de gemiddelde massa van een H-kern zou bepalen krijg je 6 / 5 = 1,2 Het werkelijke massagetal is 1,008 waaruit we concluderen dat minder dan 1 op 100 H-kernen een Deuteriumkern is. Natuurlijk is er ook nog de bindingsenergie $E=mc^2$, maar dat is een kleiner effect dan het voorkomen van isotopen. 

## Rutherford experiment
Deze misschien wat rare visualisatie heb ik echt in de klas gedaan. Het Rutherford experiment is moeilijk te visualiseren voor leerlingen. Laat een leerling achterin het lokaal zijn/haar tas omhoog houden, dat is de kern van Rutherford’s goud atoom. De docent neemt dan wat krijtjes en sluit de ogen. De krijtjes worden blind ruwweg in de richting van de achtermuur gegooid. De kans dat een krijtje de tas raakt is vrij klein. Hoe kleiner de tas, hoe kleiner die kans. Het aantal krijtjes dat de tas raakt gedeeld door het totale aantal gegooide krijtjes is dus een indicatie voor de grootte van de tas. Evenzo was het aantal alfadeeltjes dat teruggekaatst werd door de kern van het goudatoom vergeleken met het totale aantal alfadeeltjes een maat voor de afmetingen van de goudkern. Maar heel weinig alfadeeltjes werden teruggekaatst, dus moest die kern wel heel klein zijn. Eigenlijk verwachtte Rutherford een “zacht” atom, zeg maar zachte materie die het gehele atom zou vullen en waar alfadeeltjes in zouden blijven steken of waar ze doorheen zouden gaan, maar ze zouden zeker niet teruggekaatst worden. De waargenomen terugkaatsing leidde Rutherford tot de conclusie dat een atoom bestaat uit voornamelijk lege ruimte met een piepkleine elektrisch geladen kern. Door die lading kon Rutherford ook precieze berekeningen maken over hoe dicht die lading op elkaar zou moeten zitten om een alfadeeltjes terug te kaatsen.

## Oerknal en Hubble 1
Govert Schilling (2017, p167) vergelijkt het heelal met een krentencake. In het deeg worden rozijnen 3-dimensionaal verdeeld, telkens op 1 cm van de dichtstbijzijnde rozijn. De rozijnen vormen de hoekpunten van een denkbeeldig rasterwerk van blokjes, waarbij ieder blokje 1 x 1 x 1 centimeter meet. Als het deeg rijst zodat na een uur de afstanden tussen twee naburige rozijnen 2 cm wordt, dan is elk blokje 2 x 2 x 2 cm. Stel dat je op een rozijn zit, dan zie je de dichtstbijzijnde rozijn met een snelheid van 1 cm/uur van je af bewegen. Maar de volgende rozijn is nu op 4 cm i.p.v.2 cm, die is dus met 2 cm/uur van je af bewogen. Etc. Je kunt dit ook in een rollenspel doen waarbij je een 2-dimensionaal raster maakt met leerlingen op de hoekpunten. Deze analogie laat drie dingen zien: 
a) de rozijn beweegt niet door de cake of t.o.v. de cake, het is de ruimte zelf die expandeert;   b) welke rozijn je ook als referentie kiest, elke rozijn neemt hetzelfde waar;  
c) de afstanden tot verder gelegen rozijnen worden sneller groter dan die tot dichterbij gelegen rozijnen … toenemende redshift … wet van Hubble.

## Oerknal en Hubble 2
Je kunt ook 4 leerlingen op een rij zetten met telkens 50 cm ertussen. Als alle afstanden verdubbelen, dan wordt de afstand tussen 1 & 2 1 meter, maar de 3 en 4 schuiven mee en moeten zelf ook hun tussenafstand verdubbelen. Dus vanuit 1 gezien beweegt #2 met 50 cm, maar #3 met 100 cm en #4 met 150 cm. Dat is Hubble’s wet: v = H x afstand.

## Oerknal en Hubble 3
Kosmische expansie wordt vaak gevisualiseerd met een ballon. Blaas een ballon gedeeltelijk op en markeer een paar punten op de ballon. Blaas de ballon vervolgens verder op en de punten zullen verder uit elkaar gaan. We zouden eigenlijk alleen moeten kijken naar het oppervlakte van de ballon en niet alle drie de dimensies. De valkuil hier is dat leerlingen dit 3-dimensionaal zullen bekijken als een expansie vanuit een specifiek punt. 

## Verborgen dimensies in snaartheorie
Sommige theorieën over ruimte-tijd, zoals in snarentheorie, wordt er gesteld dat er meer dan 3 (ruimte) of 4 (ruimte-tijd) dimensies zijn. Sean Carroll gebruikt in een van zijn videos een visualisatie om te laten zien hoe je een onzichtbare dimensie kan hebben. Een velletje a4 papier heeft 2 dimensies, lengte en breedte. Als je het heel strak oprolt zijn de twee dimensies allebei nog aanwezig, maar een ervan is onzichtbaar. 

Er zijn nog veel meer opties voor experimenten zonder apparatuur. Google naar [freihandversuche](https://www.experimentis.de/experimente-index/) voor Duitse literatuur (gebruik Google translate), kijk in {cite:p}`Minnaert1968` of zie de 400+ demonstraties in {cite:p}`Liem1987` die grotendeels zonder speciale apparatuur kunnen worden uitgevoerd. Freihandversuche heeft simpele apparatuur nodig, maar daarmee is het soms meer dan je gewoon in je zak kan meenemen. 
