# Vloeistoffen en lucht
Een artikel met 30 experimenten met een glas water is beschikbaar van de auteur en in GIREP notulen {cite:t}`Berg2021`. Deze demo's gaan over mechanica, vloeistoffen, optica, golven, en zelfs elektriciteit. 

## Vloeistoffen en eigenschappen: Is er iemand met nagellak, Coca-Cola, of water?
Gebruik het om te laten zien dat het oppervlak altijd horizontaal is, hoe je het flesje ook draait. Kijk naar de rand van de meniscus: adhesie. Kijk naar de golven op het oppervlak wanneer je een beetje schudt. Kijk of de vloeistof stroperig is of net als water wanneer je de fles omkeert, etc. 

## Drijven en zinken 1
Probeer allerlei voorwerpen en materialen. Stenen zinken, hout drijft. Grote en zwaardere voorwerpen/materialen kunnen toch drijven terwijl lichtere, kleinere zinken. Deel materialen in op drijven, zinken, zweven. Sommige materialen die zinken (klei, aluminium) kunnen drijvend gemaakt worden door ze te verbuigen. Van aluminium folie (lunchverpakking van leerlingen) kun je gemakkelijk bootjes vouwen die ook vracht past. Tenslotte zijn er paperclips die zinken wanneer je ze in het water gooit, maar kunnen drijven wanneer je ze netjes en voorzichtig op het water legt. 


## Drijven en zinken 2
Heeft iemand een mandarijntje bij zich? Zal het drijven of zinken? Waarom? Probeer het. Pel het dan af. Zullen de partjes drijven of zinken? Waarom? Probeer het. Probeer eventueel ander fruit. Zie {numref}`Figuur {number} <fig_float>` voor het resultaat. De ongepelde mandarijn bevat nog lucht onder de schil. De partjes bevatten vooral water maar met suikers die zorgen voor een dichtheid groter dan water.

```{figure} ../figures/float.*
:width: 90%
:name: fig_float

Een mandarijntje drijft en zinkt...
```

## Adhesie in een glas water
Zie hoe het wateroppervlak in een glas tegen de wanden op staat? Adhesie, aantrekkingskracht tussen twee verschillende stoffen, hier water en glas. Zou adhesie sterker of zwakker zijn in een plastic beker? Even proberen. Zichtbaar of niet?

## Adhesie op een muntje
Maak een muntje schoon onder de kraan, droog het helemaal af en leg het op een keukenpapiertje of zakdoekje. Hoeveel waterdruppels passen er op het muntje? Schrijf voorspellingen op het bord. Laat vervolgens met een pipet een voor een druppels op het muntje vallen totdat het water van het muntje af stroomt. Als je meerdere pipetten hebt kunnen leerlingen dit ook zelf doen [@Hammack2016].

## Adhesie en kruimels
Je eet koekjes of speculaas, of cake en er vallen kruimels. Hoe pak je die op als ze klein zijn? Juist, even aan de vinger likken en dan vinger op de kruimel en dan plakt de kruimel aan je vinger. Adhesie! Het is ook een manier om vuiltjes van je toetsenbord te verwijderen, niet opeten. 

## Capillariteit 1
Als je een dun glazen buisje hebt (bijvoorbeeld een glazen ‘rietje’), steek het in een glas water en zie het water in het buisje omhoog gaan, iets hoger dan in de rest van het glas. Als er geen glazen buisje is, steek dan een strookje papier aan een kant in het water en dat zal omhoog klimmen in het papier. Hetzelfde verschijnsel is te zien in een menselijke haar, of de haren van een schilderkwast. Capilla is het Latijnse woord voor haar. Capillariteit kan gezien worden als een touwtrekwedstrijd tussen adhesie en zwaartekracht. Het water klimt tegen de wand van glas en wordt naar beneden getrokken door de zwaartekracht. In hele dunne buisjes is zwaartekracht veel kleiner vergeleken met adhesie dan in wijdere buisjes.  
Je kunt ook van twee glaasjes een wig maken, met een elastiekje om de glaasjes en aan een zijde bijvoorbeeld een lucifer. De hoogte van het water is afhankelijk van de afstand tussen de plaatjes.

## Capillariteit 2
Breng een suikerklontje en een kop koffie uit de personeelskamer. Doop een kant van het klontje in de koffie. De koffie *klimt* snel omhoog, capillariteit!

## Cohesie
Vul een glas water tot het helemaal vol is maar het oppervlak nog steeds concaaf. Laat nu leerlingen raden hoeveel munten er nog bij kunnen. Verzamel munten van de leerlingen. Doe ze één voor één voorzichtig in het water. Het blijkt dat er heel veel munten bij kunnen zonder dat het glas overloopt, uiteindelijk komt het wateroppervlak bol te staan zonder dat het overloopt .... cohesie! 

## Adhesie en cohesie
Gebruik het rietje of een oogdruppelaar om een waterdruppel op tafel te maken of zelfs op elke leerlingtafel. Gebruik verschillende ondergronden (glas, hout, kunststof). Maak een stukje tafel een beetje vet of was. Vergelijk het “bol” staan van de waterdruppels op de verschillende oppervlakken en op het vet. Gebruik het oppervlak met de bolste druppel. Doe nu wat zeep in het water en maak opnieuw een druppel. Hoe bol is die nu? Op welke oppervlakken krijg je de grootste cohesie en op welke de grootste adhesie? 

Waarom is een druppel water rond en het oppervlak van een meer vlak? Dit is een duel van oppervlaktekrachten versus zwaartekracht. Neem een kubus in gedachten met zijde $a$ en oppervlak 6$a^2$ en volume $a^3$. Laat $a$ toenemen, het oppervlak, dus ook oppervlaktekrachten, schalen als $a^2$. Het volume en dus ook volume krachten als de zwaartekracht, schaalt als $a^3$! Bij grote hoeveelheden water overheersen de volumekrachten, dus is er een vlak oppervlak. Bij kleine hoeveelheden (een druppel en kleiner) overheersen oppervlaktekrachten zoals oppervlaktespanning en capillaire werking. [@rogers2011physics, p92]. 

## Drijven op bolle en holle oppervlaktes
Vul een glas water tot onder de rand (hol oppervlak) en vul een glas water tot over de rand (bol oppervlak). Teken de twee situaties op het bord. We gaan nu een ping-pong bal (of iets anders dat drijft) op het wateroppervlak leggen. De bal beweegt dan naar een stabiele positie. Laat leerlingen die tekenen voor beide situaties. Loop rond en zie. Dan het experiment. Een dan een verklaring door leerlingen! Uiteindelijk: zet voorbeelden van verklaringen op het bord en kies samen de beste. 


```{figure} ../images/20250513_105125.*
:width: 50%
:name: fig_float1

Meniscus onder de rand (hol).
```

```{figure} ../images/20250513_105244.*
:width: 50%
:name: fig_float2

Meniscus boven de rand (bol).
```

## Chromatografie
Neem een strookje papier, zet een stip met een zwarte viltpen, hang de strook in water dat net onder de stip rijkt. Laat een tijdje hangen. Het water komt omhoog (Capillaire beweging) en de inkt blijkt een mengsel te zijn van pigmenten met verschillende kleuren: chromatografie! Verschillende pigmenten blijken met verschillende snelheden met het water naar boven te migreren. Dit is echt Scheikunde, het scheiden van stoffen. Er kan van alles gevarieerd worden, de vloeistof (water of alcohol, of menging in verschillende verhoudingen, zoutoplossingen), soorten papier, soorten inkt. Google op chromatography in the classroom en er zijn talloze [experimentele mogelijkheden](https://edu.rsc.org/primary-science/kitchen-roll-chromatography/4012057.article). Zie ook de [site van de Royal Society of Chemistry in UK](https://edu.rsc.org/ideas/5-ways-to-teach-paper-chromatography/4016117.article).

## Luchtdruk: Een rietje en een glas water
Doop het rietje in het glas en haal het er weer uit. Leeg. Doop het rietje in het water en sluit de bovenkant af met een natte vinger, en haal het dan uit het water met de bovenkant nog steeds afgesloten. Waarom blijft er water in zitten? Dit is ook een manier om kleine hoeveelheden water van het ene glas in het andere te brengen. Je kunt die hoeveelheden zelfs meten door een schaalverdeling te maken op het rietje, vooral op die mooie glazen “rietjes” van Blokker.

```{figure} ../images/20250513_110152.*
:width: 50%
:name: fig_float3

Water blijft in het rietje zitten als je vinger hem afsluit.
```


## Lucht neemt ruimte in
Sluit de top van een glazen buisje alvorens het in een glas water te duwen, of beter, regel een transparant plastic of glazen bakje, houd een glas op z’n kop, en druk het in het water. Het waterniveau in het omgekeerde glas zal lager zijn dan het waterniveau in het bakje. Hoe komt dat? Wat is het dat het water tegenhoudt? De lucht in het glas kan worden samengedrukt, maar beperkt. 

## Luchtbellen transporteren onder water
Bij een grotere bak kun je luchtbellen van het ene glas naar het ander brengen. Als kinderen speelden we met die luchtbellen tijdens het afwassen. It is fun. De luchtbellen bewegen naar het hoogste punt. Je kunt ook een rietje nemen, in het water steken, en erdoor blazen. De luchtbellen komen verticaal naar boven.

## Drooghouden van papier onder water
Is het mogelijk papier droog te houden onder water? Vraag suggesties van leerlingen. Neem een papieren zakdoekje, doe het onderin een leeg glas, zet het glas omgekeerd in een bakje met water. Het papier blijft droog, ook als het bakje diep genoeg is om het gehele glas onder water te duwen. Het papier wordt beschermd door de lucht.

## Dampspanning en koolzuurhoudende frisdrank
Er is altijd een leerling met koolzuurhoudende frisdrank in de tas. CO$_2$ heeft een lagere dichtheid dan het water of de frisdrank en neigt naar boven te gaan. Zodra de fles wordt geopend, gaan er bellen naar boven. In een afgesloten fles waren die niet te zien. Waarom? In een afgesloten fles is er een evenwicht tussen opgeloste CO$_2$ en CO$_2$ boven de vloeistof. In de geopende fles wordt dat evenwicht verstoord, CO$_2$  gaat uit de fles, de dampspanning vermindert, en CO$_2$ uit de oplossing komt naar boven. Goed schudden helpt ook om bellen bij een geopende fles naar boven te krijgen. Beetje suiker in de fles en het gaat bruisen, er wordt meer CO$_2$ gevormd.

## Spanning, bubbels, rietjes
Tijdens een GIREP vergadering in 1998 presenteerde Leon Jablko een aantal experimenten over druk met rietjes en glazen water. De experimenten zouden door de leraar uitgevoerd kunnen worden, of door een combinatie van de leraar en de leerlingen, of als labexperiment voor de leerlingen. Gebruik bijvoorbeeld een lang en een kort rietje en blaas met toenemende druk door de twee rietjes. Bij een bepaalde druk zullen er bubbels ontstaan bij het korte rietjes, maar nog niet bij het lange rietje. Hoe dieper je in het water zit hoe groter de druk is die de bubbels tegenhoudt. 

## Luchtdruk en waterdruk, cohesie en oppervlaktespanning
Is er niet altijd een glas water in het lokaal, en een zakdoek in onze zak? Of hebben alleen opa’s tegenwoordig zakdoeken? Houd je al of niet schone zakdoek horizontaal (een leerling assisteert) en giet wat water op, als het even kan boven een plant. Het water gaat er zo doorheen en de plant vangt het netjes op. Maar dan, maak de zakdoek een beetje nat en sluit de bovenkant van het glas af met de natte zakdoek. Zorg dat het glas nog ½ of ¾ gevuld is met water. Keer het glas dan op z’n kop. Verrassing: een klein beetje water lekt uit, de rest blijft in het glas. De zakdoek is niet langer doorlaatbaar. Je kunt er zelfs wat kleine gaatjes in prikken. Loop door de klas, laat duidelijk zien dat het water nog in het glas zit. Wijs ook op de vorm van de zakdoek die het water ondersteunt. Leg uit door de wet van Boyle toe te passen op de lucht bovenin het glas. Als er een beetje water weg lekt en dezelfde hoeveelheid lucht dus een iets grotere ruimte inneemt, dan wordt de luchtdruk in de ruimte bovenin het glas kleiner dan de atmosferische druk. $P_{lucht in glas} + P_{water} = P_{lucht buiten glas}$. De cohesie en oppervlaktespanning van water verhinderen lekken door de zakdoek.

```{iframe} https://youtube.com/embed/jJiqY82KmPo
:width: 70$
:name: vid_13
:aspectratio: auto 16 / 9
:align: center

.
```

## Waterdruk en parabool
Veel leerlingen brengen flesjes water met zich mee. Maak met een punaise of ander scherp voorwerp een gaatje in de zijkant net boven de bodem. Het water spuit eruit in een prachtige paraboolvorm. Als het gaatje hoger zit, dan komt het water minder ver.

## Waterdruk
Zelfde flesje maar met de dop stijf aangedraaid. Onderaan de zijkant een klein gaatje maken. Komt er water uit het gaatje? Stopt het? Waarom? Beschouw een druppel water bij het gaatje en vergelijk de druk door lucht en water in de fles met de druk van de buitenlucht.

## Liquid pressure and free fall
Bottle without top but with the hole. Water will come out, now drop the bottle. Did water come out while the bottle was falling? Why not? Repeat with the lid on (same result). What will happen in the space station if you turn a bottle upside down with the lid off?

## Waterdruk en vrije val
Gebruik dezelfde plastic fles zonder dop met water of thee (theekleur voor zichtbaarheid). Er komt water door het gat. Nu laten vallen. Komt er tijdens de val water uit? Herhaal met een dop op de fles. Wat zou er in het space lab gebeuren als je een fles met water zonder dop omkeert? Komt er water uit? Waarom wel/niet? Eventueel telefoon met hoge snelheidsopname gebruiken en filmpje laten zien. [Veel mobiele telefoons](https://www.smartprix.com/bytes/best-phones-to-capture-slow-motion-videos/) hebben 120 frames per second of meer (eventueel lagere pixel dichtheid instellen) maar dat werkt het beste met buitenlicht. 

## Flessen/glazen leegmaken
Zet drie duo’s voor de klas met elk een tafeltje waarop 1 plastic flesje water halfvol, een rietje, en een leeg glas. De opdracht is het water uit het flesje zo snel mogelijk in het glas te krijgen zonder dat het flesje wordt opgetild. Met het rietje kun je een hevel maken en door met de mond op de flessenhals met rietje te blazen, kun je de hevelwerking versterken (druk boven het wateroppervlak neemt toe). Maar het blijkt dat als je gewoon door het rietje de mond vol zuigt en dat uitspuugt in het glas, dat het veel sneller gaat. Nu nog even de fysische puntjes op de i, wat is de fysische beschrijving van de werking van een rietje? En wat is de fysische beschrijving van de werking van een hevel?

## Vloeistof wrijving
In lucht vallen grote en kleine stenen met dezelfde versnelling g, over korte afstanden is luchtwrijving meestal verwaarloosbaar. Zou dat ook zo zijn wanneer de stenen door water vallen? Zou je dat (kwalitatief) kunnen onderzoeken in een aquarium of emmer water? Neem stenen met een verschillende oppervlak/massa verhouding.

## Vloeistof versus damp balans, relatieve luchtvochtigheid, verzadiging, open versus gesloten fles
Neem twee flessen met water, een met een luchtdichte dop en een zonder dop, en zet ze op de vensterbank in de zon. In de fles met dop zal er condens ontstaan aan de binnenkant boven het water. De lucht boven het water is verzadigd, er is een luchtvochtigheid van 100%, dus zal al het water dat verdampt weer condenseren. In de fles zonder dop zal je dit niet zien, omdat alle waterdamp in de lucht verdwijnt. Het is dus zeer onwaarschijnlijk dat de lucht boven het water een luchtvochtigheid van 100% bereikt, behalve als de kamer een ontzettend hoge luchtvochtigheid heeft. 

## Bernoulli en de vlam van een kaars
Steek een kaars aan. Als ik door een rietje blaas net rechts van de vlam, zal de vlam bewegen, naar welke kant? Waarom? Antwoord: de vlam beweegt naar rechts naar het gebiedje met de laagste druk. Volgens Bernouilli is de druk in snel bewegende lucht lager dan in de omringende lucht. Voor een jonger publiek: ik blaas wat lucht weg, het brandende gas beweegt naar de plek met de minste lucht. Zie figuren 29 en 30.

## Til water op door te blazen
Gebruik twee doorzichtige rietjes of buig en knip een rietje af, zie figuur X. Neem een glas water. Zet een deel van het rietje in het glas en buig de rest totdat het horizontaal is (gebruik een gedeeltelijke snee). Blaas vervolgens in de richting van een verticaal papiertje. Het papiertje wordt nat. Je kan inkt of kleurstof gebruiken om dit zichtbaarder te maken. De uitleg? Snelbewegende lucht heeft een lagere luchtdruk, dus er wordt water opgezogen door het verticale deel van het rietje en op het papier gespat. Oefen dit een paar keer voor de les. 